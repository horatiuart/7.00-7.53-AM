# 7:11 AM

> „Dumnezeu nu e compatibil cu maşinile, cu medicina ştiinţifică şi cu fericirea universală. Trebuie să faci o opţiune. Civilizaţia noastră a ales maşinile, şi medicina, şi fericirea.”  
>  
> ALDOUS HUXLEY  
> Minunata lume nouă, 1932  

– Ai folosit toaleta. Tragi apa şi te speli pe mâini.  
– Există insule de vânzare. Un miliard de oameni trăiesc în colibe din tablă şi carton.  
– To consume = to waste, squander, to destroy totally, ravage.<sup>1</sup> 200 de miliarde de dolari sunt cheltuiţi anual pentru a îndemna la consum.  
– Un om fericit consumă produsele de care are nevoie, un om nefericit îşi caută fericirea în consum, cel mai puternic instrument de marketing este nefericirea: doar într-una din marile societăţi de consum<sup>2</sup> , 750.000 de oameni încearcă să se sinucidă anual, 30.000 reuşesc, 100 de milioane de oameni trăiesc singuri, 2 milioane divorţează anual.  
– Investirea a 0.1% din cât se cheltuie anual în domeniul militar ar permite vaccinarea fiecărui copil de pe planetă.  
– Există 300.000 de soldaţi copii.  
– Cheltuielile militare anuale depăşesc venitul anual al celei mai sărace părţi de 45% din populaţia planetei.  
– 3 din 4 victime de război sunt femei sau copii. Mor mai mulţi copii în războaie decât soldaţi.  
– Există 27 de milioane de sclavi în lume. Azi.  
– Cei mai bogaţi 1% oameni au câştigat cât cei mai săraci 57% (2.7 miliarde de oameni). Primii 10% mai mult decât ultimii 90%.  
– Până la vârsta de 18 ani un copil vede 16.000 de crime la televizor<sup>3</sup>.  
– Un sfert din toate femeile de pe pământ sunt violate în cursul vieţii.  
– ...  
– Ar fi trebuit să fie cea mai scurtă secţiune a cărţii.  
– Te speli pe mâini.  

—————  
<sup>1</sup> (engl.) A consuma = a irosi, a prăda, a distruge în totalitate, a devasta. Definiţia verbului „a consuma” din The American Heritage® Dictionary of the English Language. (n.a.)  
<sup>2</sup> Statele Unite ale Americii. (n.a.)  
<sup>3</sup> În Statele Unite ale Americii. (n.a.)  

<br>  

**→ [7:12 AM](7-12.md)**
