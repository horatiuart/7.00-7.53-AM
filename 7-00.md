# 7:00 AM

> „Înăuntru, în apartament, o voce melodioasă citeşte o listă de cifre legate de producţia de fontă. [...] Winston răsuceşte un buton şi vocea slăbeşte întrucâtva, deşi cuvintele încă se mai disting. Aparatul – numit tele-ecran – poate fi dat mai încet, dar nu ai cum să-l închizi de tot.”
>
> GEORGE ORWELL  
> O mie nouă sute optzeci şi patru, 1949

– Liniştea perfectă a camerei e perturbată de voci profesioniste într-un ritm alert.  
– E ceva normal ca în loc de vechile sonerii de ceasuri deşteptătoare sau în loc de muzică, în ziua de azi să te trezească programele de ştiri.  
– Nici nu se fabrică ceasuri deşteptătoare. Au devenit antichităţi.  
– Toţi marii producători de electronice oferă în loc de acestea aparate de noptieră care la ora stabilită pornesc un anumit post de ştiri.  
– A fi informat chiar din momentul în care te trezeşti este noua normalitate.  
– Aparatul tău nu este chiar ultimul răcnet, aşa că nu poţi alege decât între 10.000 de posturi de ştiri (o supărătoare limitare numerică din cauze electronice a modelului mai vechi).  
– Modelele mai noi au inclusiv display<sup>1</sup> color în care există un news bar<sup>2</sup> pe care circulă principalele ştiri, cotaţii bursiere, sau ultimele death toll-uri<sup>3</sup> ale celor mai recente atentate teroriste.  
– Unele modele mai scumpe, dar care sunt acum la modă, vin cu acces Internet integrat, şi pot chiar să citească e-mail-urile primite, ca şi alarmă de trezire.  

—————  
<sup>1</sup> Display (engl.) - ecran. (n.a.)  
<sup>2</sup> News bar (engl.) - o porţiune a unui ecran (de obicei o linie orizontală) pe care circulă principalele ştiri în format condensat. (n.a.)  
<sup>3</sup> Death toll (engl.) - numărul de morţi rezultat dintr-o anumită cauză cum ar fi un accident, dezastru natural, etc. (n.a.)  

---
**⇾ [7:01 AM](7-01.md)**