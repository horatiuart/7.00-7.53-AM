# PREFAŢĂ

La vârsta pe care o am realizez că, dintr-o anumită perspectivă, se poate spune că viaţa fiecăruia este o sumă a deciziilor luate de acesta. Desigur nici această abordare şi nici reflecţiile determinate de aceasta nu pot avea pretenţia de a fi atotcuprinzătoare şi cu atât mai mult lămuritoare.

Totuşi, viaţa ne pune zi de zi în situaţia de a lua decizii. Se poate spune, desigur în cadre normale, că mai tot timpul luăm decizii. De cele mai multe ori a decide înseamnă a opta pentru una sau alta dintre situaţiile pe care se pot înscrie gândurile sau/şi faptele noastre. Lucrurile se complică şi mai mult dacă în/şi legat de decizia noastră gravitează factori externi, cu diverse accente deterministice. De asemenea, lucrurile se complică şi mai mult dacă la nivelul judecăţilor presupuse de decizie şi nu în ultimul rând a efectelor acesteia, avem de-a face cu implicaţii şi efecte ce-i privesc pe alţii.

Fără a lungi prea mult firul mai sus iniţiatei expuneri, putem spune că a trăi viaţa înseamnă a decide şi a decide înseamnă a opta, iar a opta înseamnă a cunoaşte, a înţelege, a evalua riscuri, a-ţi asuma responsabilităţi, a trasa portretul de concepte şi acţiuni ce ţi-ar plăcea să te definească.

Autorul acestei lucrări are cu 10 ani mai puţin decât mine şi desigur, nu este un secret, el are 25 ani. Este bărbat, născut şi crescut în România. Trăieşte din propriile competenţe încă de la vârsta de 18 ani. E isteţ, curios şi desigur om.

Este în acelaşi timp şi un căutător. El caută să înţeleagă de ce este el aşa cum este, de ce lucrurile şi fiinţele din jurul lui sunt aşa cum sunt şi nu în ultimul rând, caută să înţeleagă de ce între ceea ce este şi între ceea ce şi-ar dori să fie, există de multe ori distanţe, unele mai mari iar altele mai mici.

Cartea de faţă reprezintă, dintr-o asemenea perspectivă, o modalitate prin care autorul crează mecanisme de natură a-l ajuta, a înţelege şi de ce nu, în cele din urmă a decide. Elementele principale ale algoritmului de analiză construit de autor în acest caz, sunt timpul şi unităţile sale, ambientul concret şi proiectat, toate privite, atinse şi aplicate din perspectiva sinelui şi aşteptărilor acestuia.

Odată construit acest algoritm, rezultatul său este nu de puţine ori spectaculos. Câteodată, având mesaje explicite iar alteori ascunse, se nasc astfel episoade de reflecţie şi analiză, cu stimuli ciudaţi şi pretenţioase raţionalizări. Se menţine desigur, atât ca şi expeditor dar şi ca destinatar, prezent întotdeauna, eul. Eul, care constată, priveşte, atinge, caută şi nu în ultimul rând eul care aşteaptă.

Prezenţa şi mişcarea tuturor acestor elemente în algoritmul construit, încântă, întristează, obosesc şi în acelaşi timp susţin.

Vă invit a accepta a privi lumea din perspectiva algoritmului de analiză propus de autor, în speranţa că exerciţiul dumneavoastră de a decide va construi, mai degrabă decât va dărâma, vă va înălţa mai degrabă decât vă va coborî.

**Dacian Palladi**  
– cel cu zece ani mai în vârstă decât autorul  
Oradea, 3 Martie 2005

<br>  

**→ [7:00 AM](7-00.md)**
