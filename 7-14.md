# 7:14 AM

> „Carpe diem<sup>1</sup> ”  
>  
> HORATIU  
> Ode, 23 î.H.  

– Ieşind din baie, vezi că ai rămas fără hârtie igienică.  
– Te duci acum la laptop-ul din hol şi intri pe Internet să comanzi. Altfel vei uita.  
– Internetul e căzut. Se pare că un hacker afiliat la o oarecare organizaţie teroristă a atacat nişte servere şi routere. În semn de protest la politica expansionistă a occidentului şi a societăţii de consum.  
– Dintr-un motiv necunoscut, nici un site de shopping nu a fost afectat.  
– Home page-ul<sup>2</sup> browser-ului<sup>3</sup> tău e site-ul magazinului tău preferat. Se încarcă imediat. E uşor să dai click pe hărtie igienică, fiindcă site-ul îţi reţine automat ce ai mai cumpărat în trecut. De asemenea îţi reţine şi informaţiile financiare. Aşa că toată operaţiunea durează câteva click-uri şi câteva secunde.  
– După comandă, pachetele de hârtie igienică vor sosi în maximum zece minute. Nu le poţi avea pe toate în lumea aceasta chiar instantaneu. Măcar nu mai e nevoie de o deplasare într-un centru comercial tradiţional. Algomerat cu atâţia... oameni.  
– Şi se câştigă timp.  
– Timp ce poate fi folosit atât de bine, în atâtea alte moduri pozitive.  
– E de ajuns să urmăreşti un calup publicitar şi să-ţi vină atâtea idei. „Fiindcă clipele sunt atât de preţioase.” ®<sup>4</sup>  

—————  
<sup>1</sup> Carpe diem (lat.) - Bucură-te de ziua de azi! (n.a.)  
<sup>2</sup> Home page (engl.) - aici cu sensul de pagina (site-ul) care se încarcă automat cand se deschide programul de navigare pe Internet. (n.a.)  
<sup>3</sup> Browser (engl.) - aici cu sensul de program de navigare pe Internet. (n.a.)  
<sup>4</sup> Marcă înregistrată a societăţii de consum. (n.a.)  

<br>  

**→ [7:15 AM](7-15.md)**
