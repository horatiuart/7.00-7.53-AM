# 7:09 AM

> „În orice caz, în mintea mea am văzut o mulţime de copii mititei jucând un joc în lanul întins de secară. Mii de copii - şi nimeni în jur, adică nici un om mare, în afară de mine. Şi eu stau la marginea unei prăpăstii ameţitoare. Şi ştii ce fac? Prind copiii să nu cadă în prăpastie. Vreau să spun, când aleargă şi nu se uită unde merg, trebuie să le ies în cale şi să-i prind. Asta aş face toată ziua. Aş sta de veghe în lanul de secară. Ştiu că-i o nebunie. Dar e singurul lucru care m-ar tenta.  
>  
> J. D. SALINGER  
> De veghe în lanul de secară, 1951  

– Te îndrepţi înspre baie.  
– Treci pe lângă camerele locuinţei proiectate pentru copii.  
– În ele depozitezi:  
– câteva aparate de gimnastică (nefolosite).  
– o masă de biliard (în caz că ai avea oaspeţi).  
– cutii (multe cutii).  
– ediţii complete ale Money, SmartMoney, Euromoney, Young Money, Working Money, MoneySense, Revenue Magazine, Financial Planning, Fortune, Worth Magazine, Real Estate Weekly, International Wealth Success, Reason, Personal Excellence, How, Business First, Strategy+business, Business Solutions, Business Credit, Business Finance, Fast Company, Inc., BusinessWeek, Daily Deal, Daily Journal Of Commerce, Investors Business Daily, Financial Times, The Wall Street Journal, World Trade, Brandweek, Pr Week, Adweek, Advertiser, Consumer Reports...  
– rafturi cu nişte cărţi pentru copii, din copilăria ta; jucării din copilăria ta; amintiri mutate aici, din nevoie de spaţiu de memorie suplimentar pentru realitate; vise vechi, dorinţe, răspunsuri la cum o să fie când o să fii mare; ochi de copil cu scântei de speranţă; vrând să descopere miracolele lumii de om matur; miracole care s-au dovedit a fi:  
– câteva perechi de schiuri abandonate (nu schiezi).  
– câteva zeci de cadouri de la promoţiile de Valentine's pe care nu ai apucat să le dai niciodată.  
– rafturi cu dosare.  
– un televizor outdated<sup>1</sup> (de trei luni).  
– o imprimantă foto Family Edition<sup>2</sup> (încă sigilată).  
– sute de diverse obiecte.  
– câteva aparate de gimnastică (nefolosite).  
– o masă de biliard (în caz că ai avea oaspeţi).  
– cutii (multe cutii).  
– ...  

—————  
<sup>1</sup> Outdated (engl.) - depăşit, învechit. (n.a.)  
<sup>2</sup> Family Edition (engl.) - ediţie (versiune) pentru familie. (n.a.)  

<br>  

**→ [7:10 AM](7-10.md)**
