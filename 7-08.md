# 7:08 AM

> „Ce e-ntr-un nume? Ceea ce numim un trandafir, cu orice alt nume ar mirosi la fel de dulce.”  
>  
> WILLIAM SHAKESPEARE  
> Romeo şi Julieta, 1594  

– Deschizi geamul.  
– Respiri aerul dimineţii.  
– Tuşeşti şi te îneci. Miros de oraş aglomerat, trezit la viaţă.  
– Închizi geamul şi porneşti odorizantul electric. Acum într-adevăr aer curat.  
– Miroase a tropice.  
– Peste tot în lumea care te înconjoară miroase a tropice. Acasă, în maşină, la birou. Deşi nu locuieşti la tropice.  
– Miroase a ocean. A pădure. A brad.  
– Miroase a iarbă proaspăt cosită, presărată cu flori de câmp, cu margarete şi maci, a dragoste. Miroase a primăvară, cu ghiocei, toporaşi şi zambile, a speranţă. Miroase a Crăciun, a brad, portocale, lămâi, vâsc, a familie. Miroase a zăpadă, proaspăt căzută, rece şi pură, a fericire. Miroase a livadă, cu pomi înfloriţi, cu aromă de fructe, a grădină, a vie, a mere, struguri, căpşuni, pepene, afine, a poftă de viaţă.  
– Miroase a trandafir.  
– Miroase a trandafir mai intens decât un trandafir adevărat.  

<br>  

**→ [7:09 AM](7-09.md)**
