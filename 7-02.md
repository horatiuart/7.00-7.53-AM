# 7:02 AM

> „Poate că lumea aceasta este iadul altei planete.”  
>
> ALDOUS HUXLEY

– În timp ce te dezmeticeşti, încă somnoros, începi să prinzi frânturi din ştirile acestei zile.
– Un nou atentat terorist cu câteva sute de morţi din rândul civililor undeva într-o ţară îndepărtată, unde există trupe de menţinere a păcii (şi companii petroliere).
– O nouă ameninţare cu acte teroriste în lumea civilizată.
– Primele măsuri luate în cazul scandalului public de săptămâna trecută (demisia unui adjunct şi anunţarea unei anchete serioase).
– Rezultatul unui studiu care confirmă că depresia poate fi combătută cu success prin shopping.
– Uneori te încearcă o senzaţie de deja-vu<sup>1</sup> când le asculţi.
– Ca să fii perfect sincer, nu e singurul moment al zilei când te încearcă aceste senzaţii de deja-vu. Uneori îţi pare că viaţa însăşi e o lungă înşiruire de senzaţii de deja-vu.
– Ai închide aparatul, dar rişti să se facă prea multă linişte. Preferi să alungi prea multa linişte cu vocile prezentatorilor de ştiri. Preferi să te afunzi în problemele lumii pentru a nu-ţi aduce aminte de problemele proprii.
– Death-toll-urile sunt printre puţinele lucruri care îţi mai aduc aminte că ar trebui să te simţi fericit.

—————  
<sup>1</sup> Deja-vu (fr.) - impresia de a fi auzit sau experimentat un anumit lucru şi în trecut. (n.a.)

⇾ [7:03 AM](7-03.md)
