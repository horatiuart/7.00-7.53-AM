# 7:15 AM

> „Ei vor ca producţia să fie limitată la lucruri folositoare, dar uită că producerea a prea multor lucruri folositoare are ca rezultat prea mulţi oameni inutili.”  
>  
> KARL MARX  
> Manuscrise Economice şi Filozofice, 1844  

– Intri în bucătărie.  
– Îţi pregăteşti micul dejun în cuptorul cu microunde.  
– Doi oameni care trăiesc împreună au nevoie de un singur cuptor cu microunde.  
– Dacă locuiesc separat, au nevoie de două.  
– E în interesul producţiei economice să locuiască separat. Să nu-şi unească destinele. Să rămână singuri.  
– Pentru doi oameni singuri e nevoie de două case. De două frigidere. De două televizoare. De două living-uri în care seara se aprind două candelabre şi în care iarna merg două calorifere. Doi oameni singuri îşi prepară mâncarea separat. Doi oameni singuri îşi fac cumpăraturile separat. Doi oameni singuri nu-şi împart produse, fiecare îşi cumpără câte unul. Doi oameni singuri merg separat la serviciu, cu maşini separate.  
– Doi oameni singuri sunt _doi_ potenţiali clienţi pentru practic orice produs.  
– Pentru practic orice consum.  
– La fiecare doi oameni singuri care îşi unesc destinele, economia pierde în mare parte un consumator. Un miliard de oameni singuri care îşi unesc destinele, doi câte doi, poate înseamna o pierdere economică de o jumătate de miliard de consumatori!  
– Un bărbat singur e un bun potenţial client pentru the adult industry<sup>1</sup>.  
– O femeie singură e un bun potenţial client pentru the chocolate industry<sup>2</sup>.  
– Ambii sunt excelenţi pentru industria de divertisment.  
– Pentru filme de dragoste, emisiuni cu poveşti de dragoste, sport, ştiri, analize economice, talk-show-uri, seriale captivante, emisiuni interactive, ...  
– Îţi pregăteşti micul dejun în propriul tău exemplar de cuptor cu microunde.  

—————  
<sup>1</sup> (engl.) Industria pentru adulţi. (n.a.)  
<sup>2</sup> (engl.) Industria producătoare de ciocolată. (n.a.)  

<br>  

**→ [7:16 AM](7-16.md)**
